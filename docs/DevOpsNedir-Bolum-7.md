DevOps Dünyasında Planlama, MVP ve Persona ile Ayakta Kalma... 

Yazılımcı, ürün yöneticisi, proje sahibi, kahraman operasyoncu ve “biz bu işi nasıl toparlarız?” diyen her güzel insan. Bu yazı senin için. Evet, tam da senin için. Çünkü yazılım geliştirme dünyasında, hepimiz bazen aynı hataya düşüyoruz: Fikre vurulup, planı pas geçiyoruz.

Ama iyi haber şu: Bu yazıda biraz planlama, biraz MVP, biraz persona ve bolca samimiyet var. Arkana yaslan, kahveni al, yaklaşık 10 dakika boyunca birlikte bu DevOps evreninde minik ama anlamlı bir yolculuğa çıkalım.
Planlama: “Ne yapıyorduk biz ya?” 

Düşünsene, bir grup müzisyen sahneye çıkıyor, herkes farklı şarkıyı çalıyor. Solist “Fikrimi Ince Gülüm”de, baterist “Seven Nation Army”de, basçı ise sesi bile açmamış.

Aynı şey yazılım ekiplerinde de oluyor. “Ben login ekranını yapıyorum.” “Ben yorumlara filtre ekliyorum.” “Ee, biz ne yapıyorduk tam olarak?” İşte planlama bunun ilacı. DevOps dünyasında planlama, Gantt şemaları çizmeye çalışmaktan çok, “hep birlikte nereye gidiyoruz?” sorusuna dürüstçe cevap vermektir.

Planlama, kod yazmadan önce herkesin aynı hedefe 🎯baktığından emin olmaktır.

Planlama, geliştiriciyle operasyoncuyu aynı sayfada 🤝 buluşturmaktır.

Planlama, değişen 🔁 dünyaya ayak uydurabilecek bir esneklikle düşünmektir.

Ve evet, planlama sürekli yapılan bir şeydir.Bugün belirlediklerin, yarın değişebilir.Ama sıfır planla başlamak, “hadi bakalım n’olacaksa olsun” demek gibidir. Ve genelde iyi olmaz.

Gereksinim Toplama: “Ağaçta salıncak” sendromuna son...

Hatırlar mısın o meşhur karikatürü?

  Müşteri bir salıncak istemiştir. Ama öyle bir anlatmıştır ki kulağa çok kompleks gelmiştir. 
  Bütçeye Dahil edilen sadece ipin maliyeti kadardır. 
  AI Asistanımdan istediğim örnek sallanması mümkün olmayan bir salıncak 🙂 burayı değiştirdim çaktırmayın...
  Üretimin anladığı ise sıra dışı bir dünya harikası 🙂 
  Pazarlamanın tanıttığı ise gün doğumunda sallanan bir koltuk ama ne hayal gücü 🙂
  Dokümantasyon mu ? O da ne ? 
  Müşterinin gördüğü ise sadece ağaca bağlanmış bir tahta parçası 🙃
  Bunu yazarken bile elim gitmedi bunun için harcanılan efor bir hız treni tasarlanma seviyesinde...
  Oysa ki istenen çok basit ağaca asılı sallanabilen bir lastik. 

Hatılayamayanlar için işte o meşhur karikatür 

![image](https://github.com/user-attachments/assets/8e0d078e-b0c0-4143-9e75-2d2820c56902)

 Sonra ekip toplanır ve “Ama o öyle demedi ki?” krizi patlak verir.

Gereksinim toplama işte bu krizi yaşamamak içindir. Bu, müşteriyle bir olup “Gerçekten neye ihtiyacın var?” sorusunu sormak, ekiple birlikte “Bunu neden yapıyoruz?” demektir ve burada üç büyülü adım vardır:

  Amaç netliği: Bir sayfalık net hedef dokümanı. (Evet, bir sayfa 42 slaytlı “vizyon sunumu” değil.)
  Kullanıcı hikayeleri: Gerçek insanlarla konuş, not al, sorular sor. “Ne istiyorsun?” değil, “Günlük hayatta ne seni yoruyor?” diye sor.
  Kapsam belirleme: "Olmazsa olmaz nedir ?" Çalışmazsa ürün de çalışmaz öyle değil mi ? kapsamda diğer süreç "olsa iyi olur". O zaman Sürüm 2’yi bekleyebilir. Bir diğer süreçler "Kalsın şimdilik" Şirin ama gereksiz detaylar. 

Unutma: Her fikri eklemek seni ileri götürmez. Bazı fikirleri “hayır” diye kesmek, ilerlemeni hızlandırır. Her ne kadar canımız istemese de, bazen şunu demeliyiz “Bu özelliği eklemiyoruz, çünkü kullanıcıya şu an bir faydası yok.” Scope creep belasını daha az yaşamış oluruz.(Yaşayan bilir. Ya da scope creep yaşanır, biz izleriz.) 
MVP | Minimum Uygulanabilir... Ama Anlamlı...

MVP’yi şöyle hayal et: Bir arkadaşın var, sana diyor ki “Sana bir araba yapacağım” Sonra aylar geçiyor, 4 teker yapmış. Ama sen hâlâ yürüyorsun.

Başka bir arkadaş ise sana önce bir kaykay veriyor. “Şimdilik bununla idare et,” diyor. Sonra bisiklet. Sonra motosiklet. Sonunda sana bir araba veriyor. 

İşte MVP bu ikinci arkadaş gibidir. MVP, Müşteri için işe yarayan, ama sadece işe yarayan ilk üründür. MVP, Mükemmel değil. Ama gerçek. Kullanılabilir. Geri bildirim alınabilir olandır. 

Dropbox ilk MVP’sini bir videoyla test etti. Zappos ilk ürünlerini mağazadan alıp müşteriye gönderdi (stok bile yoktu). Airbnb bir odalarını kiraya vererek başladı. Hepsi şuanda birer dev şirket.

Peki bizim MVP’miz ne olabilir? Yeter ki kullanıcıdan “evet bu işime yarıyor” ya da “olmamış bu” sesini duy. Unutma "Eğer ilk ürününden utanmıyorsan, çok geç kalmışsındır." Reid Hoffman, LinkedIn kurucusu (evet, buraya yazdığım mecrayı kuran adamın sözleri...)

Ürünü kendine değil, ona yapıyorsun

Geliştiriciysen, kod yazarken “ben olsam böyle yapardım” deme. Ürün yöneticisiysen, “bence kullanıcı bunu beğenir” diye başlamayın. Pazarlamacıysan, “herkes böyle şeyler seviyor”a fazla güvenme. Çünkü ürün senin için değil. Kullanıcı için. O yüzden persona oluştur. Kurgusal ama veri destekli bir karakter yarat. Gerçek hedef kitleni temsil etsin.

Mesela: 👩 Pınar, 35 yaşında, yoğun çalışan bir anne. 📱 Telefonda pratiklik arıyor. 🕐 Uygulamaya sabah işe giderken giriyor. 😤 Yavaşlık, uzun formlar ve fazlalıklar canını sıkıyor.

Pınar’i tanıyorsan, onun için ürün yaparsın. Ve işler netleşir.

Toplantılarda “şu buton fazla mı oldu?” tartışması yerine “Pınar bu butonu görür mü?” sorusu sorulur. Empati artar, karmaşa azalır.

Persona sabit değildir. Güncellenebilir. Değişebilir. Çünkü kullanıcılar değişir. Pınar 3 yıl sonra farklı bir kullanıcı olabilir.
Proje Zorluklarını ve Kısıtlamalarını Belirlemek

Her şirketin sınırlamaları vardır — kaynak kısıtları, yasal uyumluluk gereklilikleri ve piyasa eğilimleri gibi. Projeyi tamamlamak için çalışmanız gereken kısıtları yazın. Aynı şeyi mühendislerinize de yaptırın, ardından cevaplarınızı karşılaştırın. Bu alıştırma, ekibinizin farklı bakış açılarını, motivasyonlarını, endişelerini ve öngörülerini ortaya çıkarır.

Her proje dört temel kısıt tarafından kontrol edilir: kapsam, zaman, kalite ve bütçe. Sıkça duyduğunuz bir espri vardır: “İyi, hızlı ve ucuz ikisini seç.” DevOps benimsemek, bu temel kısıtlarla uyumlu bir proje yönetim yaklaşımı gerektirir. Bu bölümdeki genel önerileri ekibinize ve özel koşullarınıza göre uyarlamalısınız.

Yazılım projelerinde en yaygın iki zorluk: zamanlama ve bütçe. Bir girişimseniz, liderlik muhtemelen projenizi ilk pazara sunan olmak isteyecektir. Risk sermayedarları (girişimlere yatırım yapanlar) genellikle hızlı ve agresif bir yayın döngüsüne sahip olan şirketleri tercih eder. Kurumsal bir şirketteyseniz, başka ürün ve hizmetlerin yeni bir projeden etkilenmemesi gerekebilir. Örneğin, SLA’ler (Hizmet Düzeyi Anlaşmaları) ve yasal uyumluluk zorunlulukları dikkate alınmalıdır.
Zamanlama (Schedule)

Ekibinizin karşılaştığı zamanlama sınırlamaları nelerdir? Cevap hiçbir zaman “hiçbir şey” değildir. Zamanlama sorunlarını, mühendislik ve ürün ekipleri dışındaki kişilerle konuşarak tespit edin. Örneğin, pazarlama birkaç ay sonra yapılacak bir etkinlikte yeni özelliği tanıtmak isteyebilir. Satış ekibinden biri, yeni ürününüzle ilgilenen bir müşteriyle konuşmuş olabilir. Hatta o müşteri, ürünü test eden ilk kullanıcı olmak bile isteyebilir.

Ayrıca, finansal hedeflerden veya yatırım turları gibi hedeflerden kaynaklanan zamanlama kısıtları da olabilir. Bir girişimseniz, belki de 6-12 ay sonra yeni bir yatırım turuna çıkmak istiyorsunuzdur ve bu, ürünün o tarihe kadar kullanılabilir ve müşterilerin elinde olmasını gerektirir.

Bu aşama, bilgi toplama sürecidir. Bu kısıtları çözmeniz gerekmiyor. Sadece projenin başında, ileride kararlarınızı etkileyecek bir bağlam oluşturuyorsunuz. Eğer zamanınız darsa, müşteri sürümünde daha az özellikle başlamak üzere müzakere edebilirsiniz.
Bütçe (Budget)

Bütçeler, ikinci en yaygın kısıttır. Çoğu şirket Google ya da Amazon kadar para kazanmaz. Bu yüzden yaratıcı olmak ve verimli çalışmak zorundadır. 

Bütçeyle ilgili en zorlu dinamik, bütçe kısıtlarının her zaman açık olmamasıdır. Birçok şirkette, bütçeler kasıtlı olarak belirsiz bırakılır ya da departmanlar bir sonraki bütçe dönemine kadar yalnızca yıllık bütçelerle çalışır. İşte bütçeyi planlarken göz önünde bulundurmanız gereken bazı noktalar vardır.

Çalışan Sayısı: İşi yapmak için yeterli çalışanınız var mı? Yoksa ekipteki mühendis sayısını mı artırmanız gerekiyor? En maliyet etkin olan nedir bir kıdemli mühendis mi, yoksa iki daha az deneyimli mühendis mi?

Altyapı Maliyetleri: Yeni özellik veya ürünün barındırılması gerekebilir. Seçtiğiniz barındırma çözümünün özel, yönetilen, hibrit ya da bulut maliyetlerini unutmayın. 

Zaman & Maliyet Kesişimi: Bir haftalık gecikme ne kadara mal olur? Tam olarak hesaplamak zor olsa da, bu hesap sizi daha bilinçli kararlar almaya yönlendirecektir.
Gereksinimlerin Toplanması

DevOps, sürekli planlamayı vurgular. Bu, müşteri geri bildirimlerini proje boyunca gelecekteki planlama sürecine entegre eden çevik bir yaklaşımdır. Ancak en çevik senaryoda bile bir projenin, müşteri ihtiyaçlarını karşılamak için yerine getirilmesi gereken temel gereksinimleri vardır. Gereksinim toplama sürecine şu üç adımı izleyerek yaklaşmanızı öneririm:

İş hedeflerini paylaşın: Projeye ait iş hedeflerini vurgulayan bir ürün gereksinimleri dokümanı (PRD) oluşturun. Bu belge bir sayfa olmalı ve şirketinizdeki herkesin kolayca anlayabileceği şekilde hazırlanmalıdır. PRD’nin amacı, “neden”i açıklamak ve projenin ardındaki amacı vurgulamaktır. Bu ortak anlayış ve heyecan, stresli dönemlerde bile ekibi bir arada tutabilir.

Kullanıcı hikayeleri oluşturun: Henüz yapmadıysanız müşterilerle görüşmeler yapın. Tasarım ve mühendislik ekiplerinden kişileri dahil edin. Müşteriyle doğrudan deneyim sahibi olmak, yalnızca ürün sahiplerinin sahip olduğu bilgi boşluklarını doldurmaya yardımcı olur. Farklı kişileri soru sormaya ve müşteriyle etkileşime geçmeye teşvik ederek, kullanıcıların zorlukları ve istekleri hakkında daha derin bir anlayış oluşturursunuz. 

Kapsamı belirleyin: Bu aşamada ortaya çıkan fikirlerin yığını sizi korkutmasın, bu gayet normaldir. İnsanların fikir üretmesini teşvik edin. Listeye her şeyi ekleyin, sonra süzgeçten geçirip netleştirin. Bir sonraki bölümde ele alınacak olan Minimum Uygulanabilir Ürün (MVP) kavramı, bu kapsamı daraltmanıza yardımcı olur. 

Kapsamı belirledikten sonra ona sadık kalın. Ürün özelliklerini değerlendirecek ve hangi özelliklerin ekleneceğine karar verecek güçlü bir ürün sahibi (product owner) gerekir. Yeni özelliklerin sürekli eklenmesini teşvik etmek yerine bunu zorlaştırmalısınız. Bu, kapsam kaymasını (scope creep) önler ve “mükemmel” fikrin son anda eklenmesini engeller. Projenin neyi başarması gerektiğini bildiğinizde, sadece onu yapın. Daha sonra, ürün yayına alındıktan sonra her sprintte yeni özellikler eklenebilir.
MVP

Minimum Uygulanabilir Ürün (MVP), bir ürünün ek özellikler ve süslemeler olmaksızın temel hedeflerini gerçekleştiren en basit halidir.

MVP’ler DevOps organizasyonları için kritiktir çünkü geçmişte büyük şirketlerin yaptığı gibi uzun vadeli planlama gerektirmezler. Artık iki yıl boyunca ürün geliştirip, sonunda başarıya ulaşmayı ummanıza gerek yok. Bunun yerine, şirketler hızlıca fikirlerini test edebilir ve pazardaki değişimlere adapte olabilirler. İlk MVP başarısız olursa, çok fazla kaynak harcanmamış olur ve elde edilen müşteri geri bildirimiyle farklı bir yöne geçilebilir.

DevOps metodolojisine geçiş yapıyorsanız, yeni ürünleriniz için MVP geliştirmeniz bir alışkanlık haline gelmelidir. Aşırı özellikleri kaldırmak ve kapsam kaymasını önlemek, yüksek performanslı şirketlerde başarıya katkı sağlayan en önemli iki etmendir. Kapsam kayması, ekibe son dakika yeni görevler eklendikçe moral kaybına yol açar.

Sağlam bir planlama süreci ve başlangıç sürümüne neyin ekleneceği konusunda net sınırlar koymak, ekibin verimliliğini ve ürünün uzun ömürlü olmasını destekleyecektir.

Hemen her süreçte sorunlar vardır. Aslında insanlar genellikle sorunları göz ardı eder, ta ki birisi çözüm bulana kadar. Ancak çözüm geldikten sonra, geriye dönüp bakıldığında bu çözümün değeri fark edilir.

Muhtemelen sürecinizdeki sorunu ya da sorun olduğunu düşündüğünüz şeyi zaten tanımladınız. Ama gerçek sorun bazen gözden kaçabilir. Eğer bir müşteri görüşmesine katıldıysanız, sorun olarak görülen şeyin aslında yüzeydeki bir belirtiden ibaret olabileceğini bilirsiniz. Gerçek kök nedeni ortaya çıkarmak sizin görevinizdir. Kök nedene ne kadar yaklaşırsanız, MVP’nizin başarısı da o kadar artar. İşte göz önünde bulundurabileceğiniz bazı sorular:

👉 Çözmek istediğiniz zorluk nedir? 

👉 Bu zorluk neden var? 

👉 Hangi sektörde en yaygın görülüyor? 

👉 Bu sorun çoğunluğu mu etkiliyor yoksa niş bir grubu mu? 

👉 Siz müşteri olsaydınız, bu ürüne neden ihtiyaç duyardınız? 

👉 Bu sorunun çözülmesinin değeri nedir?

Ürün yada çözümünüzde vazgeçilmez Özellikler ne olmalı ?

Olmazsa olmaz özellikler: Bunlar, ürünün kullanıcı için bir sorunu çözebilmesi açısından en hayati olan özelliklerdir.

Güzel olsa da zorunlu olmayan özellikler: Bu özellikler ürünü iyileştirir ama genel işlevsellik için kritik değildir.

Önemsiz özellikler: Bunlar, ekipte kimsenin savunmadığı fikirlerdir. Yani uğruna savaşılmayan özelliklerdir. Bunları bir kenara kaldırın. Belki ileride ihtiyaç olur (kim bilir, belki gelecekteki yinelemelerde işe yarayabilir), ama şimdilik bir çekmeceye koyup geçin.

Planlama yaptığınızdan, müşterilerle konuştuğunuzdan ve onların geri bildirimlerini ürün planınıza entegre ettiğinizden emin olduğunuzda, artık geliştirmeye başlama zamanı gelmiştir. Ama dikkat: Kapsam kaymasına dikkat edin (bu konudan önceki “Gereksinimlerin Toplanması” bölümünde bahsedildi). Sadece olmazsa olmaz özellikler yani MVP’nizin çalışabilmesi için gerekenler ilk sürüme dahil edilmelidir.

Amaç, kullanıcıları hayran bırakmak değil. Amaç, ürünün işe yarayıp yaramadığını kanıtlamaktır.

Birkaç yıl sonra MVP’nize dönüp baktığınızda biraz utanıyor olmalısınız. Bu aslında iyi bir şey! Bu, MVP’nizin yeterince sade tutulduğunu ve gerçekten sadece temel özellikleri içerdiğini gösterir.

DevOps sadece otomasyon değil. Sadece pipeline değil. Sadece kodun prod’a çıkması değil.

DevOps; 🧠 Düşünmek, 🗣️ Anlamak, 📐 Planlamak, 💡 Öğrenmek, 👂 Dinlemek, ve en sonunda 🚀 Yayınlamaktır.

Ve şimdi... Belki de sırada, senin hikâyeni başlatmak var. Bir fikir varsa, küçük bir adım at. Bir sorun varsa, planla. Bir kullanıcı varsa, dinle. Ve unutma: İyi plan, sağlam ekip ve doğru kullanıcıyla her fikir uçabilir. 

Hadi, deploy tuşuna basmadan önce bir düşün: Planladık mı? Öğrendik mi? Denedik mi? O zaman, haydi! 🚀 
